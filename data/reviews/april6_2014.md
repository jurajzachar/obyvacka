title: "Amour - Láska (2012)"
date: "2014-04-24"
rating: 98
picture_url: "http://www.moviedeskback.com/wp-content/uploads/2013/01/amour6.jpg"	
description: "Koprodukčný film Francúzsko-Rakúsko-Nemecko. Dráma. Ak si pozriete tento film, tak určite pochopíte, prečo dostal Palm d'Or na medzinárodnom filmovom festivale v Cannes 2012. Myslím, že to nebolo len z úcty k námetu, ale aj pre kvalitné herecké výkony."
---

Hlavné postavy stvárnili vynikajúci francúzski herci:

* __Jean-Louis Trintignat (Georges Laurent)__
* __Emmanuelle Riva      (Anna Laurent)__
* __Isabelle Hupert      (Eva Laurent)__

Škoda, že tak málo sú francúzske filmy a herci propagovaní na Slovensku,
lebo skutočne je čo obdivovať. Všetci traja dosiahli medzinárodného ocenenia:
Jean-Louis Trintignat (1930) získal cenu za najlepšieho herca na MFF v Cannes, ocenenie César za najlepší herecký výkon.
Emmanuelle Riva (1927) získala za postavu Anne v tomto filme cenu BAFTA a Cézara ako najlepšia herečka v hlavnej úlohe. Rovnako aj Isabelle Huppert(1953) je ovenčená viacerými oceneniami (Cézar,BAFTA a iné).

Prosím, uvedomte si, že tento film je len pre dospelých divákov a tiež len pre silné povahy.
Otvára veľmi ťažké životné témy, akými sú staroba, eutanázia, celoživotná manželská láska v dobrom i zlom. 
Skutočne, tak obetavého manžela, akým bol Georges Laurent len málokedy stretnete v reálnom živote...

Keď parížski hasiči násilím otvorili byt manželov Laurentových, privítal ich neznesiteľný zápach rozkladajúcej sa mŕtvoly. Byt bol prázdny a evidentne nevetraný. Manželia Georges a Anne Laurent boli dôchodcovia, bývalí učitelia klavírnej tvorby. Ich vnuk Alexander, syn dcéry Evy, bol klavírny virtuóz a boli na neho patrične hrdí. Aj Eva a jej manžel Geoff boli tiež hudobníci, ktorí hrali spolu v orchestri. Potešenie Laurentovcov z klavírneho recitálu Alexandra pred preplneným hľadiskom parížskej opery sa rýchlo mení po návrate domov na stres a strach. Nielen preto,že sa ich snažil niekto vykradnúť, ale pre náhlu mozgovú príhodu (mrtvicu) Anne . Po jej hospitalizácii sa domov vracia ochrnutá na celú pravú stranu, na invalidnom vozíku, odkázaná na trvalú opateru Georgesa, trpiaceho na cukrovku s čiastočnou poruchou motoriky. Anne sa už nikdy nechce vrátiť do nemocnice, 
to jej musí sľubiť milovaný Georges. Vzorne sa o ňu stará, pomáha do vozíka, ukladá spať, spolu rehabilitujú, cvičia v posteli.
Keď sa raz skôr vráti Georges z pohrebu, nájde Anne ležať na zemi pri vozíku a otvorenom okne.

> "Prepáč, bola som pomalá..."

Anne si chcela vziať život, takýto je pre ňu absurdný.
Spočiatku sa Anne nevzdáva, učí sa chodiť a bojuje so svojim hendikepom.
Jej stav sa však zhoršuje, nevie udržať počas noci moč, frustrácia pokračuje,
dostáva ďalšiu mŕtvicu, leží s infúziami, nedokáže plynule artikulovať. Anne však potrebuje trvalú odbornú ošetrovateľku , neskôr aj dve. Georges sa nevdáva, naďalej bojuje aj za ňu, vzorne ju kŕmi ako malé dieťa a nezabudne jemne pohladiť po ruke. Anne odmieta piť vodu, nedokáže totiž prehĺtať, túži už len zomrieť a ukončiť toto trápenie. Georges sa stále nevzdáva, každý deň spolu cvičia alebo spievajú. Skoro ráno jej vymení plienku, natrie ju krémom proti preležaninám. Potom sa ju pokúša presvedčiť , aby jedla a pila. Niekedy to vyjde a niekedy nie. Anna často bez príčiny volá o pomoc, či plače alebo sa smeje. 
Tento stav komentuje Georges svojej dcére :

> "nič z toho nestojí vidieť, Eva..." 

Eva ju napriek tomu chce vidieť, mama ju však už nespoznáva.
>Georges sa správa k Anne presne tak, ako by sa asi ona správala k nemu, keby bol na jej mieste. 

Georges citlivo vníma jej bolesť - razantne vyhodí ošetrovateľku, ktorá jej nešetrne češe vlasy:

> "Zo srdca si želám, aby sa k Vám raz rovnako správali, ako Vy sa dnes správate k pacientom a nemohli Ste sa brániť."

Anna sa definitívne mení na bezmocné dieťa, smutný a ponižujúci fakt pre oboch. Gerges, ktorý s obrovským pokojom a láskou venuje celý čas Anne, nakoniec skratovo rezignuje. Poduškou udusí Anne , krátko potom ako sa upokojila po svojom záchvate emócií. Anne oblečie do pekných šiat, kúpi chryzantémy, utesní páskou dvere na spálni, napíše list na rozlúčku a ľqhne si spať.
Ráno ho budí hluk v kuchyni, Annin prelud umýva riad, potom ju oblečie do kabáta a spolu odchádzajú von (do večnosti ?!). Do prázdneho bytu prichádza Eva, sadne si do otcovho kresla a čaká ...nik však nechodí. 
(Až po čase prídu hasiči , ale to sme opäť na začiatku film).

Vo filme zámerne v mnohých pasážach chýbala hudba, realitu podfarbovali len zvuky rušného Paríža, bolo to veľmi dramatické. Rovnako bolo náročné udržať pozornosť diváka, pretože takmer celý film sa odohrával na jednom mieste - v  byte. 

Ešte nikdy som nepočul v jednom filme toľkokrát slovo "Prepáč"  či "Mrzí ma to".

Tiež sa potvrdila životná realita, že 
> ľudia radi pomáhajú , keď sa im za to zaplatí...

Miluj blížneho svojho ako seba samého. Až do konca, do krajnosti, a nezištne.
 (Tak ako napríklad Kristus či Budha). Za odmenu bude požehnané Tvoje potomstvo až do siedmeho kolena. (Prísľub Jahveho Izraelu)
 
Mám právo vziať niekomu život? Ani keď je nevyliečiteľne chorý? Dá sa táto skutočnosť zneužiť? Kedy začína byť ľudské utrpenie nezmyselné ? Patria starí ľudia do starobincov ? Trpíme, za naše hriechy alebo za hriechy našich rodičov ? 
> Ako to môže Boh dopustiť ...Existuje, vôbec? 

Sme pripravení prerušiť svoju pracovnú kariéru či zmeniť zamestnanie, aby sme
mohli dochovať rodičov ? Je starobinec len naša "pomsta rodičom " za detské jasle a nedostatok materskej lásky?
 
>Každému, kto sa zbytočne rozčuľuje na banalitách či preberá si v prepychu,
Každému, kto nevie odpustiť, oľutovať svoju chybu či mať rád ľudí, 
Každému ,kto si neváži svoje zdravie , skutočne
Každému z nás odporúčam navštíviť aspoň raz mesačne nemocnicu, aby osobne precítil utrpenie, ťažký kríž, ktorý čaká na mňa i Teba a ktorému sa nevyhneme...


Želám vám, aby ste si našli čas pozrieť tento film a mali dosť odvahy aj o ňom porozmýšľať. Veľa šťastia!









