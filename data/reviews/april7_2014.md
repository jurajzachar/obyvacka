title: "The Prestige - Dokonalý trik (2006)"
date: "2014-04-25"
rating: 92
picture_url: "http://upload.wikimedia.org/wikipedia/en/d/d2/Prestige_poster.jpg"
description: "Americký filmový thriller. Tento film vás môže utvrdiť v tom, že niektorí herci môžu byť aj dobrí kúzelníci a niektorí speváci aj dobrí herci."
---

Režisér Christopher Nolan opäť spojil niekoľko vynikajúcich osobností hereckého neba. Christian Bale a Michael Caine si opäť spolu zahrali! 
(Nolan predtým s nimi spolupracoval na úspešnom snímku Batman začína) . Pridali sa k nim Hugh Jackman, Scarlett Johansson a spevák David Bowie ( Nolan ho vraj musel veľmi dlho presviedčať). 

Film má skutočne dobrú dynamiku a zaujímavý dej, nebudem vám ho prezrádzať, ak chcete môžete si ho prečítať 
napr. na [Wikipedia - Dokonaly Trik ](http://cs.wikipedia.org/wiki/Dokonalý_trik).

Hugh Jackman pri svojom stvárnení postavy Angiera čerpal z osudov skutočného amerického kúzelníka, ktorí pôsobil v 50. rokoch (Channing Pollock). Hral kvalitného šoumena aj vďaka jeho javiskovému inžinierovi (John Cutter), ktorého vynikajúco stvárnil Michael Caine. Mimochodom obaja prešli náročným tréningom známeho amerického kúzelníka Jay o javiskových ilúziách. 
Caine musel v tejto postave zmeniť nielen svoj hlas, ale aj držanie tela.

Neskôr Nolan o ňom vyhlásil :

>" Postava Michaela Caine sa stáva sdrcom filmu. Je úprimný a dobre vyjadruje emócie, toto vás vtiahne do deja a dovolí vám nesúdiť postavy príliš prísne."

Film zarobil len počas úvodného víkendu v USA neuveriteľných vyše 14 miliónov dolárov a celosvetovo vyše 109 mil. dolárov !

Potvrdzujem slová režiséra Nolana, aj mňa obzvlášť zaujala postava inžiniera Cuttera. V začiatkoch filmu  a potom aj v závere takto poúča malú Jess pri triku so zmiznutou andulkou:

>" Každé kúzlo sa skladá z troch častí alebo aktov:
Prvá sa nazýva "prísľub". Kúzelník vám ukáže niečo obyčajné. Balíček kariet, vtáka alebo nejakého človeka. Ukáže vám tento objekt. Možno vás požiada, aby ste si ho prezreli zblízka, aby ste sa uistili, že je opravdu skutočný, neupravený, obyčajný. Väčšinou, ale obyčajný samozrejme nie je."

(Jess pomaly otvára od úžasu oči a ústa.)

>" Druhý akt sa nazýva "premena". Kúzelník vezme tú obyčajnú vec a urobí s ňou niečo neobyčajné. Teraz hľadáte to tajomstvo, ale ho vlastne nehľadáte, pretože v skutočnosti ho nehľadáte. V podstate to ani nechcete vedieť. 
Chcete sa nechať...oklamať. Ale tlieskať ešte nebudete, pretože nechať niečo zmiznúť jednoducho nestačí. Musí sa to znovu objaviť. 
Preto má každé kúzlo ešte tretiu časť."

(Jess sa spontanné rozosmeje a tlieska od radosti.) 

>"Najťažšiu časť, hovorí sa jej... "vrchol". 

Trošku dlhšia definícia kúzla, ale o to krajšia , čo poviete ? 

Iluzionistické číslo s teleportujúcim mužom, ktoré privádza do úžasu každé publikum, dokáže realizovať Angier vďaka prístroju zostrojeného slávnym Nikola Teslou. Stroj "vyrába" duplikáty nerozoznateľné od originálu. Najskôr klobúky, potom Angierov. 

Krása "dokonalého triku " na javisku pred divákmi je " vykúpená šialestvom utopených dupikátov - mŕtvych Angierov " pod ním. Toto klonovanie ľudí a la Tesla javiskovým kúzelníkom začiatkom 20.storočia v londýnskych divadlách je "ídeovou a morálnou dilemou" tohto skvelého filmu a istým predobrazom budúcich vedeckých snažení. 

Do akej miery sa s ňou stotožníme, ponechávam na každom z nás...

Aj tak dokonalé triky neexistujú, ja tomu neverím! 
A vy?

